# מדרג הפקודות בצה"ל 
 
 ## סוגי הפקודות 
<ol><li>פקודות הצבא הן התשתית לפעולתו התקינה של הצבא והן קיימות לשם קביעת הארגון, המנהל, המשטר והמשמעת בצבא.</li><li>בהתאם לחוק השיפוט הצבאי, להפ"ע 1.0102 – "תהליך העדכון של פקודות המחייבות את כלל הצבא" ולהפ"ע 1.0105 – "פקודות הצבא, פקודות כלליות אחרות, פקודות קבע ופקודות שגרה", ישנם מספר סוגי פקודות, החלות על כלל הצבא:<ol><li>הוראות הפיקוד העליון (הפ"ע) – הוראות כלליות, שמוציא הרמטכ"ל באישור שר הביטחון, והן קובעות עקרונות וכללים הנוגעים לכלל הפקודות ולפרושן; האחריות והסמכות של גופי הצבא; וכן הסדרים עקרוניים הנוגעים לזכויותיהם וחובותייהם של חיילים.</li><li>פקודות מטכ"ל (פ"מ) – פקודות כלליות שמוציא הרמטכ"ל, שקובעים הסדרים יותר מפורטים מאלה שקבועים בהפ"עות ומהוות את הבסיס להסדרה נושאית של העיסוקים השונים בצה"ל.</li><li>הוראות קבע אגפיות (הק"א) – הוראות שנקבעות ע"י ראשי האגפים במטכ"ל ,בתחומים שנוגעים לייעוד האגפים או לפירוט נוסף של הסדרים שנקבעו בהפ"ע או בפ"מ. עם חתימת עמ"ט הסמכות, האחריות והרגולציה ע"י שר הביטחון, צפויות הוראות המטכ"ל להחליף את מדרג הוראות הקבע האגפיות.</li></ol></li><li>לצד פקודות אלה, ישנן גם הוראות מקצועיות, אשר מוסמכים לקבוע ראשי האגפים במטכ"ל, מפקדי הזרועות, קציני החיל הראשיים וראשי המערכים המקצועיים, בתחומי האחריות המקצועית שלהם.</li></ol> 
 ## מדרג הפקודות 
<p>הוראות הפיקוד העליון מצויות במדרג הנורמטיבי הגבוה ביותר – ופקודות מטכ"ל או הק"אות אינן יכולות לסתור אותן; פקודות המטכ"ל מצויות במדרג נורמטיבי גבוה מזה של הק"אות. רמת ההפשטה של פקודה צריכה להלום את מדרגה – ככלל מדרג גבוה יחסית יהיה ברמת הפשטה גבוהה ויקבע עקרונות תוך הותרת מרחב להוראות המשלימות לקבוע את פרטי הביצוע. תוכנן של ההוראות המשלימות בהתאם, יהיה במסגרת ד' האמות, כפשוטן, של הסעיף המסמיך בהפ"ע או בפ"מ.</p> 
 ## הליך הוצאת פקודות 
<ol><li>מבחן הסף לעיגון תכנים בפקודות הצבא הוא מבחן הכלליות – ככל שמדובר בתכנים אשר תכולתם אינה מיועדת לכלל המשרתים, הרי שככל הנראה אין מקומם בעיגון בפקודות הצבא ויש לעגנם בנהלי הגוף או בהוראות מקצועיות של הגוף.</li><li>ההליך להפצת הפ"ע ,פ"מ והק"א כולל עבודת מטה, שבמסגרתה מגובש נוסח ראשוני של הפקודה; סבב הערות מטכ"לי, שבו מופצת טיוטת הפקודה להתייחסות כלל גופי הצבא; וסבב חתימות שבו חותמים הגורמים המוסמכים על הפקודה ובתומו היא מפורסמת ומקבלת תוקף.</li><li>עקרון העל בעת כתיבת הפקודה, הוא שעל הפקודה להיכתב עבור הקורא ועל פי נקודת המוצא של יכולת ההבנה שלו:<ol><li>תוכן – על הפקודה לכלול את המידע הנדרש לקורא ולא לכלול מידע מיותר. על פקודת המטכ"ל להוות אבן הראשה לנושא בו היא עוסקת וככזו לכלול את ההסדר מבסיסו באופן שפקודות והוראות אחרות הנוגעות לעניין יוכלו להפנות אליה ולהישען עליה לצורך הוספת הרובד הנוסף בו הן עוסקות.</li><li>מבנה – על הפקודה להיכתב בהתאם לפורמט הפקודות החדש אשר נועד להקל על הקורא ועל המבנה להכיל ככל הניתן טבלאות ותרשימים על מנת לפשט ולהבהיר תהליכים.</li><li>ניסוח ושפה – על הפקודה להיכתב באופן ברור ונהיר לקורא. בתוך כך, יש להקפיד על ניסוח מדוייק הקובע חובה ברורה כך שבכל סטייה מהאמור ניתן יהיה להעמיד את המפר לדין משמעתי או פלילי.</li></ol></li></ol>